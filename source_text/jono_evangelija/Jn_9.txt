Jn 9
1Eidamas pro šalį, Jėzus pamatė žmogų, aklą gimusį.2Jo mokiniai paklausė: „Rabi, kas nusidėjo, – jis pats ar jo tėvai, – kad gimė neregys?“3Jėzus atsakė: „Nei jis nenusidėjo, nei jo tėvai, bet jame turi apsireikšti Dievo darbai.
4Man reikia dirbti darbus to, kuris mane siuntė,
kolei diena.
Ateina naktis,
kada niekas negali darbuotis.
5Kol esu pasaulyje,
esu pasaulio šviesa!“
6Tai taręs, jis spjovė žemėn, padarė purvo iš seilių, patepė juo neregio akis7ir tarė jam: „Eik ir nusiplauk Siloamo tvenkinyje“.  (Išvertus „Siloamas“ reiškia: „Siųstasis“.)  Tasai nuėjo, nusiplovė ir sugrįžo regintis.8Kaimynai ir kiti žmonės, kurie matydavo jį elgetaujantį, klausė: „Ar čia ne tas, kuris sėdėdavo elgetaudamas?“9Vieni sakė: „Tai jis“. Kiti: „Visai ne, tik į jį panašus“. O jis atsakė: „Taip, tai aš“.10Tada jie klausė jį: „O kaipgi atsivėrė tau akys?“11Jis išpasakojo: „Žmogus, vardu Jėzus, padarė purvo, patepė juo mano akis ir pasakė: 'Eik į Siloamą nusiprausti'. Aš nuėjau, nusiprausiau ir praregėjau“.12Jie vėl klausė: „Kur jisai?“ Šis atsakė: „Nežinau“.
13Tuomet jie nusivedė buvusį neregį pas fariziejus.14O toji diena, kai Jėzus padarė purvo ir atvėrė akis, buvo šabas.15Fariziejai ėmė jį iš naujo kamantinėti, kaip jis praregėjęs. Jis paaiškino: „Jis patepė man akis purvu, aš nusiprausiau, ir dabar regiu“.16Kai kurie fariziejai kalbėjo: „Tas žmogus ne iš Dievo, nes nesilaiko šabo“. O kiti sakė priešingai: „Kaip galėtų nusidėjėlis daryti tokius ženklus?!“ Ir jų nuomonės nesutarė.17Tuomet jie ir vėl klausia buvusį neregį: „O ką tu manai apie vyrą, atvėrusį tau akis?“ Šis atsakė: „Jis pranašas“.
18Žydai nenorėjo tikėti, kad jis tikrai buvęs aklas ir praregėjęs. Jie liepė pašaukti praregėjusiojo gimdytojus19ir ėmė juos tardyti: „Ar šitas jūsų sūnus, kurį sakote gimus aklą? Tai kaip jis dabar regi?“20Jo tėvai atsakė: „Mes žinome, kad jis mūsų sūnus ir kad jis yra gimęs aklas.21O kaip jis praregėjo, mes nežinome, nei kas jam atvėrė akis, nežinome. Klauskite jį patį, jis suaugęs ir pats tegu kalba už save“.22Tėvai šitaip pasakė, bijodami žydų. Mat žydai buvo nutarę, jog kas tik išpažintų Jėzų esant Mesiją, turėtų būti išmestas iš sinagogos.23Todėl jo tėvai pasakė: „Jis suaugęs, klauskite jį patį“.
24Tada jie antrą kartą pasišaukė buvusį neregį ir pasakė: „Šlovink Dievą! Mes žinome, kad tas žmogus nusidėjėlis“.25Jis atsiliepė: „Ar jis nusidėjėlis, aš nežinau. Viena žinau: buvau aklas, o dabar regiu“.26Jie vėl klausė: „Ką jis tau darė? Kaip jis tau atvėrė akis?“27Šis atsakė: „Aš jau sakiau, tik jūs neklausote. Ką dar norite išgirsti? Gal ir jūs norite tapti jo mokiniais?“28Tada jie išplūdo jį, sakydami: „Tai tu esi jo mokinys, o mes – Mozės mokiniai.29Mes žinome, kad Mozei yra kalbėjęs Dievas, o iš kur šitas, mes nežinome“.30Žmogus jiems atsakė: „Tai tikrai nuostabu, kad jūs nežinote, iš kur jis. O juk jis man atvėrė akis!31Žinome, kad Dievas neišklauso nusidėjėlių. Jis išklauso tik savo garbintojus, kurie vykdo jo valią.32Nuo amžių negirdėta, kad kas būtų atvėręs aklo gimusio akis!33Jei šitas nebūtų iš Dievo, jis nebūtų galėjęs nieko panašaus padaryti“.34Jie užriko ant jo: „Tu visas gimęs nuodėmėse ir dar nori mus mokyti?!“ Ir išvarė jį lauk.35Jėzus sužinojo, kad jie buvo išvarę jį lauk, ir susitikęs paklausė jį: „Ar tiki Žmogaus Sūnų?“36Šis atsakė: „O kas jis, Viešpatie, kad jį tikėčiau?“37Jėzus tarė: „Tu jau esi jį matęs, ir dabar jis su tavimi kalba“.38Žmogus sušuko: „Tikiu, Viešpatie!“, ir parpuolęs pagarbino jį.39O Jėzus prabilo:
„Aš atėjau į šį pasaulį daryti teismo, –
kad neregiai praregėtų,
o regintieji apaktų“.
40Prie jo esantys fariziejai, tai išgirdę, paklausė: „Tai gal ir mes akli?“41Jėzus atsakė:
„Jei būtumėte akli,
neturėtumėte nuodėmės,
bet štai jūs sakote: 'Mes neakli!' –
Taigi jūs kalti“.
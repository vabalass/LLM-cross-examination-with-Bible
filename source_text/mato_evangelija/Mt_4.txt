Mt 4
Jėzaus gundymas
1Paskui Jėzus buvo Dvasios nuvestas į dykumą, kad ten būtų velnio gundomas.2Išpasninkavęs keturiasdešimt dienų ir keturiasdešimt naktų, jis buvo labai alkanas.3Prie jo prisiartino gundytojas ir tarė: „Jei tu Dievo Sūnus, liepk, kad šie akmenys pavirstų duona“.4Bet Jėzus atsakė: „Parašyta:
Žmogus gyvas ne viena duona,
bet ir kiekvienu žodžiu,
kuris išeina iš Dievo lūpų“.
5Tada velnias jį paima į šventąjį miestą, pastato ant šventyklos šelmens6ir sako: „Jei tu Dievo Sūnus, pulk žemyn, nes parašyta:
Jis lieps savo angelams globoti tave,
ir jie nešios tave ant rankų,
kad neužsigautum kojos į akmenį“.
7Jėzus jam tarė: „Taip pat parašyta:
NegundykViešpaties, savo Dievo“.
8Velnias vėl paima jį į labai aukštą kalną ir, rodydamas viso pasaulio karalystes bei jų didybę,9sako: „Visa tai aš tau atiduosiu, jei parpuolęs pagarbinsi mane“.10Tada Jėzus taria: „Eik šalin, šėtone! Juk parašyta:
Viešpatį, savo Dievą, tegarbink
ir jam vienam tetarnauk!“
11Tuomet velnias nuo jo atsitraukė; štai angelai prisiartino ir jam tarnavo.
Sugrįžimas į Galilėją
12Išgirdęs, kad Jonas suimtas, Jėzus pasitraukė į Galilėją.13Jis paliko Nazaretą ir apsistojo Kafarnaume, prie ežero, kur susieina Zabulono ir Neftalio sritys.14Išsipildė pranašo Izaijo žodžiai:
15Zabulono žeme ir Neftalio žeme!
Paežerės juosta, žeme už Jordano –
pagonių Galilėja!
16Tamsybėje tūnanti tauta
išvydo skaisčią šviesą,
gyvenantiems ūksmingoje mirties šalyje
užtekėjo šviesybė.
17Nuo to meto Jėzus ėmė skelbti: „Atsiverskite, nes čia pat dangaus karalystė!“
Pirmųjų mokinių pašaukimas
18Vaikščiodamas palei Galilėjos ežerą, Jėzus pamatė du brolius – Simoną, vadinamą Petru, ir jo brolį Andriejų – metančius tinklą į ežerą; mat buvo žvejai.19Jis tarė: „Eikite paskui mane! Aš padarysiu jus žmonių žvejais“.20Tuodu tuojau paliko tinklus ir nuėjo su juo.
21Paėjėjęs toliau, Jėzus pamatė kitus du brolius – Zebediejaus sūnų Jokūbą ir jo brolį Joną. Jiedu su savo tėvu Zebediejumi valtyje taisė tinklus. Jis ir tuos pašaukė.22Jie, tučtuojau palikę valtį ir tėvą, nuėjo su juo.
Jėzus moko ir gydo
23Jėzus vaikščiojo po visą Galilėją, mokydamas sinagogose, skelbdamas karalystės Evangeliją ir gydydamas žmonėse visokias ligas bei negales.24Net visoje Sirijoje pasklido apie jį garsas. Žmonės nešdavo pas jį visus sergančius, įvairiausių ligų bei kentėjimų suimtus – demonų apsėstus, nakvišas bei paralyžiuotus, – o jis išgydydavo juos.25Paskui jį sekė ištisi pulkai žmonių iš Galilėjos, Dekapolio, Jeruzalės, Judėjos ir Užjordanės.